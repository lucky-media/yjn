---
title: ВЛАДАТА ЈА ПРИЗНАВА ЛОШАТА СОСТОЈБА НА БИБЛИОТЕКАТА, ВЕТУВА РЕШЕНИЕ
author:
  - Meriton Mani
date: 2021-06-13T16:13:11.518Z
cover: /images/uploads/foto.jpg
published:
  - media: Kdp
    link: https://kdpolitik.com/mk/2021/06/13/%d0%b2%d0%bb%d0%b0%d0%b4%d0%b0%d1%82%d0%b0-%d1%98%d0%b0-%d0%bf%d1%80%d0%b8%d0%b7%d0%bd%d0%b0%d0%b2%d0%b0-%d0%bb%d0%be%d1%88%d0%b0%d1%82%d0%b0-%d1%81%d0%be%d1%81%d1%82%d0%be%d1%98%d0%b1%d0%b0-%d0%bd/
---
**Владата ја прифаќа фактичката состојба во која се наоѓа Националната универзитетска библиотека „Св. Климент Охридски“ во Скопје. Зградата, велат од извршната власт, е запоставена со години и е доведена до исклучително лоша состојба. Не го коментираат препукувањето меѓу директорот на библиотеката Фримзим Даути и Министерството за култура и избегнуваат да одговорат на прашањето дали случувањата имаат политичка позадина.**

**Пишува: Меритон Мани**

Неколку денови по серија известувања во врска со лошата состојба во која се наоѓа Националната универзитетска библиотека „Св. Климент Охридски“ во Скопје, Владата ја прифаќа фактичката состојба. Зградата, велат од извршната власт, е запоставена со години и е доведена до исклучително лоша состојба. Не го коментираат препукувањето меѓу директорот на библиотеката Фримзим Даути и Министерството за култура и избегнуваат да одговорат на прашањето дали случувањата имаат политичка позадина.

“Објектот на Националната установа НУБ „Св. Климент Охридски“ со години е запоставуван и доведен во исклучително лоша состојба. Особено е проблем хигиената. Потребна е итна санација на кровот. Минатиот месец, комисија испратена од Министерството за култура, освен ова, констатира и други бројни слабости.”

Според нив, пропустот е на раководителите на Библиотеката кои не аплицирале за средства во Програмата за инвестиции во културата. Од Владата ветуваат решение, но не објаснуваат какво би можело да биде истото.

“Владата ќе го следи случајот, и убедени сме дека констатациите коишто ќе произлезат од извештаите на вонредните инспекции ќе донесат и до решенија за спречување на натамошната девастација на објектот, кој сам по себе е културно наследство.”

Пред неколку денови ја посетивме предметната библиотека и состојбата со која се соочивме не беше нималку пријатна. Условите за учење или истражување се лоши иако истата поседува значителни материјали и архив. Вкупно сретнавме шест посетители кои не прифатија јавно да се изразат. Рекоа дека се редовни посетители но дека условите им ја отежнуваат работата.

Директорот Фримзим Даути ја објасни ситуацијата обвинувајќи го Министерството за култура за неодобрување на потребните средства за поправка.

*„Состојбата во Националната библиотека е незавидна што се однесува до зградата на објектот. Зградата на библиотеката е изградена пред половина век и, на жалост, е запоставена од претходните влади или министрите за култура. Како последица од недостатокот на интервенции за подобрување на условите, денеска корисниците на библиотеката се незадоволни од нашите услови. Но ние секоја година поднесуваме прелиминарно барање за следната година за нашите потреби, кои се најитни.* *За жал, не сме наишле на разбирање од комисиите на Министерството за култура кои се занимаваат со инвестициони прашања во културните институции“,* вели Даути*.*

Пред неколку дена, Министерството за култура се спротивстави на Даути, велејќи дека апликациите биле поднесени во погрешна програма и документацијата не била целосна. Даути, кој е член на ДПА, вели дека на непрофесионалното работење на комисиите на Министерството за култура може да влијаело честата смена на министрите.

„Моменталната состојба може да се подобри во моментот кога нашата библиотека би ги добила финансиските средства за подобрување на читалните или санација на покривот. Меѓутоа, за долгорочно подобрување би требало да има одлука од Владата за целосно реновирање на Националната библиотека“, рече на крај директорот Даути.

Додека препукувањето меѓу институциите продолжува, членовите и посетителите на предметната библиотека продолжуваат да се соочуваат со непријатните услови.