---
title: Село со потенцијал за туризам се преобразува во масивна депонија
slug: fshati-me-potencial-turistik-shnderrohet-ne-deponi-masive
author:
  - Albina Sefadini
  - Valon Salai
date: 2021-06-24T16:18:33.137Z
cover: /images/uploads/198493706_319265759602284_6320002032969633772_n-912x640.jpg
published:
  - media: Kdp
    link: https://kdpolitik.com/mk/2021/06/24/%D1%81%D0%B5%D0%BB%D0%BE-%D1%81%D0%BE-%D0%BF%D0%BE%D1%82%D0%B5%D0%BD%D1%86%D0%B8%D1%98%D0%B0%D0%BB-%D0%B7%D0%B0-%D1%82%D1%83%D1%80%D0%B8%D0%B7%D0%B0%D0%BC-%D1%81%D0%B5-%D0%BF%D1%80%D0%B5%D0%BE%D0%B1/?fbclid=IwAR0VQntRcBB9hmEcUjzXArasO5inka9yUOizRahxiWj41W-3FOM-tpOAFW8
---
Селото Калиште гостиварско, Општина Врапчиште и во 2021 година се уште нема помош во однос на чистењето и собирањето отпад. Поради оваа небрежност, ова село од ден на ден се претвора во масивна депонија.

Жителите на ова село велат дека се принудени да отпадот го фрлаат на одредени точки во селото како предградијата или да го палат, што влијае врз уништувањето на животната средина. Според жителите, перспективата на ова село е ветувачка и може да стане идеално туристичко село во земјата, развивајќи и промовирајќи различни рекреативни и спортски активности.

„*Јас лично, но и како претседател на здружението за Калиште, заедно со другите жители, неколку пати сме реагирале за оваа појава која го задушува нашето село, кое во една блиска иднина има за цел са стане туристичка атракција. Во моментов има два ресторани во селото и во блиска иднина претендира да биде центар на Националниот парк на Шар Планина, а во меѓувреме во секое ќоше на селото, како и во центарот, истото се задушува со отпад како последица на институционалното неангажирање“,* вели Невриј Адеми.

Освен жителите, оваа појава ја осудуваат и еколошките здруженија. Исмет Рамадани, претседател на Еколошкото здружение “Блу Ривер Муздачја“ вели дека нивните повици за преземање мерки не се слушнати.

*„Ние како еколошка невладина организација честопати го креваме својот глас против оваа појава во селото Калиште. Ова село сега стана едно од најдобрите места во однос на туристичката атракција, но и покрај нашата желба надлежните институции не преземаат мерки за подобрување на еколошката состојба на ова село на Шар Планина. Ние, како еколошко здружение, апелираме до општинските институции што побрзо да изнајдат решение за проблемот со отпадот во ова село, затоа што загрозуваме човечки животи, се загрозува флората и фауната а и целата животна средина“,* вели Рамадани.

На жителите, кои велат дека нивните жалби наидуваат на глуво уво, со години им било ветувано решението и менаџирањето со овој проблем, особено пред локалните избори.

Се обративме до Општината за да добиеме одговор за загриженоста и проблемот што го имаат жителите, од каде што градоначалникот Исен Шабани вели дека со неговото доаѓање на чело на локалната самоуправа во Општина Врапчиште го наследил овој проблем, не само за селото Калиште, туку речиси за сите планински села на Општина Врапчиште. Повторно се ветува брзо решавање на проблемот.

*„Јавно-приватниот договор склучен со компанијата за собирање отпад бил со рок до 2021 година, каде не биле вклучени планинските села. Како општина сме направиле физибилити студија, со цел вклучување на овие села во системот за собирање отпад. Многу скоро ќе се објави и новиот повик за јавно-приватно партнерство и се надеваме дека овој проблем ќе се реши со партнерот победник“,* велат од Општина Врапчиште.

Жителите се револтирани и предупредуваат дека доколку овој проблем не се реши веднаш, тие ќе бидат принудени да протестираат.

**Калиште, мал дел на големиот проблем во земјава**

Општата состојба со депониите во земјава се влошува се повеќе и повеќе. Секој ден се создаваат диви депонии за кои никој не сноси одговорност. Невладините организации тврдат дека во земјава постојат повеќе од 50 диви депонии, кои за време на летото се палат и ја загадуваат животната средина.

Министерството за животна средина и просторно планирање го претстави новиот Национален план за управување со отпад за периодот 2020-2030 година во кој е ветено дека до крајот на 2030 година проблемот ќе се реши со изградба на 6 регионални депонии и инвестирање во модерни системи за рециклирање на отпад.

Се најавува дека се обезбедени средствата за изградба на депонијата во Источниот и Североисточниот регион со вредност од 43 милиони евра, а што се однесува до Полошкиот регион, потпишан е билатерален договор меѓу владите на Швајцарија и Македонија во вредност од 9 милиони швајцарски франци, за обработка на планска документација за управување со отпад.

Едно постаро ветување за изградба на осум регионални депонии датира од 2004 година, но без конкретни достигнувања.

Во меѓувреме, само 10% отпад во земјава достигнува фаза на обработка во тек на една година. Ова значи дека земјата има многу мали и слаби капацитети во областа на обработка и трансформација на овој отпад во био-гас и електрична енергија.